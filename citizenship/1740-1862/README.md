### BESKRIVELSE
Dette datasæt indeholder oplysninger om erhvervelsen af borgerskaber i Århus Købstad i perioden fra 1740 til 1862. Denne periode er valgt for at materialet bedst muligt skal kunne bruges sammen med folketællingerne og vielserne. Gennem den samtidige transskription opnåes en bedre tilgængelighed af et normalt svært tilgængeligt materiale.

I mange større byer begyndte man tidligt at indskrive de personer, der havde fået tilkendt eller vundet borgerskab i en særlig protokol. Denne kendes i Århus allerede fra 1470 og er dermed landets ældste. Når man ville drive borgerlig næring i en købstad, måtte man som regel også aflægge ed som borger. Edsaflæggelsen foregik ved byens rådstueret og ført til protokols af rådstueskriveren. Det var forbundet med en mindre eller større afgift til magistraten at vinde borgerskab. Afgiften var tillige gradueret, efter hvilket erhverv man ville udøve - købmændene måtte betale størst afgift. Normalt indeholder de enkelte indførsler oplysninger om tidspunkt for aflæggelsen af borgereden. Efter navnet på den nye borger følger i forskellig rækkefølge oplysninger om fødested, alder, samt den profession man havde til hensigt at udøve. Dermed giver borgerskabets erhvervelse mange gode oplysninger, som kan være af betydning ved personalhistoriske undersøgelser.

Fra den 17. september 1787 blev der også indskrevet, hvad borgeren ville give til byens fattige om året. Efterfølgende ses en kleinsmed at give 24 Skilling, en guldsmed lovede 1 Mark og købmanden Hans Raae ville bidrage med 1 Rigsdaler. Ved rescriptet af 8. Marts 1793 blev det bestemt, at de tidligere 6 frihedsår skulle modsvares af et fastsat beløb, der tilfaldt byen i det tilfælde, at vedkommende flyttede bort, inden der var gået 12 år. Den første der blev indskrevet (25. Marts 1793), efter rescriptet var trådt i kraft, var Peder Pedersen Skiby. Han lovede at give de fattige 4 Mark, og erstatningsbeløbet blev ansat til 50 Rigsdaler. Da Mouritz Chr. Raae den 4. Mai 1818 tog borgerskab som skipper, skete der ikke længere nogen ansættelse af disse erstatningsbeløb. Næringsloven af 1857 (28. December) der trådte i kraft med fuld virkning fra 1862, gjorde udøvelse af næring afhængigt af næringsbevis, hvorfor erhvervelsen af borgerskaber forsvandt fra Århus i l862. At borgerskabet havde mistet sin funktion og betydning ses måske indirekte deraf at de sidste års tildelinger af borgerskaber før ophøret gik til skomagere og værtshusholdere.

Kilde: Folket i midten (http://www.folketimidten.dk/frakilde.htm)

### STATUS
Datapackage.json-filen er ikke korrekt.
